---
layout: post
title:  "TETİK NOKTA (KULUNÇ) TEDAVİSİ"
author: Kübra
categories: [ tetik nokta, kulunç, manuel terapi, tedavi ]
tags: []
image: assets/images/4.jpg
description: ""
featured: true
hidden: false
---

Halk arasında kulunç olarak bilinen tetik nokta, kaslarda görülen ağrılı ve hassas noktalardır. Tetik nokta ağrı, hassasiyet, hareket kısıtlılığı ve tutukluğa yol açmakta ve yaşam kalitesini olumsuz yönde etkilemektedir. Uzun süredir var olması durumunda kasın kuvvetini kaybetmesine neden olabilmekte ve vücuttaki başka bölgelerde de benzer durumlara yol açabilmektedir. Bir veya daha fazla kasta beraber görülebilen ve ağrılı olan bu duruma tıpta miyofasyal ağrı sendromu denilmektedir. Genellikle tetik noktalar, sinirin kasa girdiği yer olan kas liflerinin orta noktasında bulunmaktadır. Kasın aşırı kullanım, stres, travmalar ya da duruş bozukluklarına bağlı olarak kas liflerinde aşırı ve şiddetli bir kasılma oluşmaktadır. Kas lifleri tam olarak gevşeyemeyip sürekli kasılı kaldıklarında bölgeye yeterli oksijen gidememekte ve bölgedeki zararlı maddeler olması gerektiği şekilde uzaklaştırılamamaktadır. Sonuç olarak ağrı oluşmakta ve kasılma (spazm) artmaktadır. Böylece ağrı-spazm-ağrı denilen kısır döngü ortaya çıkmaktadır.



